---
title: "KU Leuven Red Zuurdesem Interview"
date: 2020-10-25
featured_image: /images/guest-post/KUL_DDK.jpg
url: /interview-kuleuven/
tags:
  - interview
  - Gastenpost
---


In oktober 2020 werd ik voor het KU Leuven [ConnectING](https://iiw.kuleuven.be/connecting) magazine van de Faculteit Industriële Ingenieurswetenschappen als docent in de kijker en gepassioneerde bakker geïnterviewd over [mijn boek](/het-boek) '_Red Zuurdesem_'. Download [hier het volledige nummer](https://iiw.kuleuven.be/connecting/archief/486644-kuleuven-connecting-14-web.pdf). Met dank aan Yves Persoons voor het interview en zijn toestemming om de tekst ook hier te publiceren. 

---

## Zuurdesem: remedie tegen smaakvervlakking

“Voor de zoveelste keer hetzelfde brood bakken geeft mij meer voldoening dan voor de zoveelste keer een softwareprobleem oplossen”, schrijft Wouter Groeneveld in zijn boek ‘Red zuurdesem’. Wat bezielt een software-ingenieur en computerwetenschapper om 370 pagina’s lang te pleiten voor een herwaardering van het ambachtelijke brood?

Red zuurdesem’ kun je vergelijken met een meergranenbrood. Het is een mix variërend van pamflet over dag- en receptenboek tot een historisch en wetenschappelijk traktaat. Het is bovenal een relaas van een passie die tien
jaar geleden oplaaide toen de auteur zelfstandig ging wonen en van zijn ouders
een broodbakmachine cadeau kreeg. Het werd het begin van een ware ontdekkingstocht, een queeste naar de origine van ’s mensen belangrijkste voedingsmiddel. Het boek heeft dan ook in alle opzichten het karakter van het product dat het beschrijft: een robuust uiterlijk, een krokante korst, een stevige beet en vooral een eigenzinnige, volle smaak.

[![Wouter Groeneveld](/images/guest-post/KUL_DDK.jpg)](/images/guest-post/KUL_DDK.jpg)

### Proefschrift

Wouter studeerde in 2007 af als master in de informatica aan de UHasselt. Na elf jaar als software-ingenieur in de industrie nam hij de academische draad weer op bij de LESEC (Leuven Engineering and Science Education Centre) onderzoeksgroep op Campus Diepenbeek. Hij bereidt er een doctoraal proefschrift voor over een betere afstemming van de opleiding software engineering op de verwachtingen van het bedrijfsleven. Daar is volgens Wouter nog wel wat werk aan de winkel. “Wat technische kennis en vaardigheden betreft, stelt zich niet direct een groot probleem. Anders is het gesteld met humane competenties, zoals het vermogen om goed samen te werken in een team, te reflecteren over abstracte onderwerpen en soepel in te spelen op verandering”. Die kloof hoopt Wouter met zijn proefschrift mee te kunnen dichten.

### Ingenieur-bakker

Dat je als software-ingenieur of
wetenschapper gefascineerd kunt
geraken door brood bakken met
zuurdesem vindt Wouter helemaal niet
uitzonderlijk. “Technische mensen werken
graag met hun handen. Dingen bouwen
en weten waarvoor alles moet dienen, is
hen op het lijf geschreven. Bij brood
bakken is dat niet anders. Daar komt nog
bij dat je deelt in een proces dat al
duizenden jaren door de mens wordt
beoefend. Brood verbindt mensen. Het is
niet voor niets ‘ons dagelijks brood’. Je
vindt dezelfde gedrevenheid ook terug bij
ingenieurs en wetenschappers die een
wijngaard aanleggen, zelf bier brouwen of
zich uitleven als hobbykok”.

De fase van hobbyist is Wouter al voorbij.
Hij volgde in avondonderwijs een
bakkersopleiding, liep stage in het
restaurant annex bakkerij van topchef
Kobe Desramaults, stak zijn licht op in het
gespecialiseerde Centre for Bread Flavour
van Puratos in Sankt Vith, bezocht
ambachtelijke en industriële bakkerijen en
verdiepte zich in de microbiologie van de
anaerobe fermentatie voor het opkweken
van de organismen die een zuurdesemcultuur tot leven brengen.

### Uniek

Dit brengt ons bij de essentie van het
verhaal. Wat is zuurdesem en waarin
schuilt de meerwaarde ervan? “Bij het
maken van desembrood gebruik je geen
gist, maar vertrek je van een moederdeeg”,
vertelt Wouter. “Dat is een papje van meel of bloem en water dat je uren, soms
dagen laat rijzen. In dat desempapje
zorgen melkzuurbacteriën en natuurlijke
gisten voor een spontane fermentatie.
Door het papje geregeld bij te vullen met
bloem en water, kom je tot de ideale
verhouding voor het bakken met
zuurdesem”.

“In tegenstelling tot gist vraagt natuurlijke
fermentatie om veel tijd én aandacht. Door
het deeg korter of langer te laten rusten,
door te spelen met temperatuur en
vochtigheid kun je je desembrood een
eigen karakter geven. En een heel eigen
smaak, want door de spontane fermentatie
ontstaan allerlei aroma’s die de smaak
mee beïnvloeden. Dit alles maakt elk
desembrood uniek, net zoals elke
desemcultuur uniek is. Met zuurdesem
wordt brood bakken geen routineklus die
je in 2,5 tot 3 uur klaart, maar een heus
ritueel van minimum 30 uur”.

“Voor dergelijke rituelen heeft de bakker
om de hoek geen tijd. En de industriële
bakkerijen nog minder. Gevolg:
middelmatige producten. Tal van bakkers
lossen dit op door smaakversterkers of
verbeteraars toe te voegen, maar dat zijn
lapmiddelen. Wie begaan is met de
kwaliteit, neemt de tijd om de bacteriën
hun werk te laten doen”, aldus Wouter.

### Meerwaarde

Over de voordelen van desembrood raakt
Wouter niet uitgepraat. “Je hebt niet
alleen de volle smaak, het karakter en het
aroma, maar ook een malse en
veerkrachtige kruim. Het brood is
bovendien makkelijker verteerbaar, langer
houdbaar (minstens één week) en zelfs
gezonder dankzij de vitamines, mineralen
en bioactieve stoffen. Voor de weight
watchers is het niet direct een alternatief,
want het aantal calorieën verschilt niet
beduidend van brood waar gist is aan
toegevoegd”.

Tenslotte wil Wouter nog een hardnekkig
misverstand uit de wereld helpen.
“Desembrood is niet per se zuur brood.
Een zurige smaak en geur krijg je als je veel
rogge gebruikt, zoals dat in Duitsland de
gewoonte is. Hoe langer en hoe warmer je
het deeg laat rijpen, hoe groter de kans dat
het brood zurig wordt. Zet je het deeg op
een koele plaats om te fermenteren dan
krijg je een heel ander resultaat”.

[![Brood in de Rofco steenoven](/images/guest-post/KUL_DDK-11.jpg)](/images/guest-post/KUL_DDK-11.jpg)

### Apologie

Zuurdesem wordt vaak geassocieerd met
een nieuw begin. In het Oud Testament
schrijft de wet van Mozes voor dat tijdens
het Joodse Pesach (Paasfeest) en de
week daarop uitsluitend ongedesemd
brood gegeten mag worden. Na die week
moet een compleet nieuw zuurdesem
worden gemaakt zodat een nieuwe cyclus
kan starten. In Mattheus (13:33) gaat
Jezus nog een stap verder en zegt aan
zijn leerlingen: “Het koninkrijk der hemelen
lijkt op zuurdesem die door een vrouw in
drie zakken meel werd vermengd tot alle
meel doordesemd is”. De vergelijking
alludeert op de alles doordringende
werking van Gods woord. Zoveel
messiaanse ambitie heeft Wouter niet.
Zijn boek is veeleer een apologie voor een
gezonde en onthaaste levensstijl.
Zuurdesem staat symbool voor voedsel
waar je blij van wordt, dat rustgevend en
hartverwarmend is, waarmee je jezelf
verwent en dat je met liefde deelt.

_‘**Red zuurdesem**. Een persoonlijke
zoektocht naar de smaak en
wetenschap van brood’ is online
verkrijgbaar op bol.com en Standaard
Boekhandel (28,50 euro)._

---

Interview tekst: [Yves Persoons](https://www.kuleuven.be/wieiswie/nl/person/00066874). 

Foto's: [Dries de Krom](https://daltonstudio.be).
